Pojęcia do omówienia:
1. Pętla for oraz iteracja po indeksach łańcucha znaków
2. Konstrukcja if, elif, else
3. Tworzenie funkcji własnych
4. Listy
5. Rekurencja
6. Import biblioteki numpy oraz wykorzystanie jej funkcji (mean, std)

Dodatek matematyczny: średnia, odchylenie standardowe średniej, silnia, symbol Newtona, trójkąt Pascala.
Zadanie 1. 
Utwórz skrypt z interfejsem tekstowym, który pobierze od użytkownika zdanie i wyświetli w kolejnych wierszach litery tego zdania w odwróconej kolejności.
Zadanie 2. 
W klasie przeprowadzono sprawdzian, za który uczniowie mogli otrzymać maksymalnie 40 punktów. Skala ocen w szkole jest następująca: 0-39% - ndst, 40-49% - dop, 50-69% - dst, 70-84% - db, 85-99% - bdb, 100% - cel. Utwórz skrypt z interfejsem tekstowym, który na podstawie podanej liczby punktów ze sprawdzianu wyświetli ocenę jaka się należy (skorzystaj z konstrukcji if, elif, else). 
Zadanie 3. 
Utwórz skrypt z interfejsem tekstowym, który wyliczy sumę n kolejnych liczb (użytkownik podaje pierwszą i ostatnią liczbę sumy). Uwaga – w zadaniu należy zbudować funkcję własną realizującą dane zadanie.
Zadanie 4. 
Utwórz skrypt z interfejsem tekstowym, który przyjmie od użytkownika ile elementów chce on wprowadzić do listy, przyjmie te elementy, a następnie wyliczy: średnią i odchylenie standardowe średniej. Wykonać zadanie na dwa sposoby: poprzez utworzenie funkcji własnych obliczających średnią i odchylenie standardowe oraz korzystając z gotowych funkcji np. z pakietu numpy.
Zadanie 5. 
Utwórz skrypt z interfejsem tekstowym który obliczy silnię od danego argumentu. Wykonać zadanie na dwa sposoby – iteracyjnie i rekurencyjnie.
Zadanie 6. 
Utworzyć skrypt z interfejsem tekstowym obliczający n-ty element ciągu Fibonacciego – wykonać zadanie iteracyjnie i rekurencyjnie. 
Zadanie 7. 
Utworzyć skrypt z interfejsem tekstowym obliczający symbol Newtona n po k. Utworzyć funkcję, która będzie wywoływać inną funkcję.
Zadanie 8. 
Utworzyć skrypt z interfejsem tekstowym, który będzie zwracać wiersz n-tego rzędu z trójkąta Pascala (użytkownik podaje n, program zwraca odpowiadający wiersz trójkąta).